AwesomeJourneys
===============
La AwesomeJourneys (AJ), agenzia di viaggio che propone sia tour organizzati che fai-da-te, ha deciso di sviluppare un sistema per permettere ai propri clienti di costruire dinamicamente i propri viaggi tramite il sito web, e condividere i programmi di viaggio con altri per commenti, discussioni, ricerca di compagni di viaggio. AJ vuole inoltre che anche i propri dipendenti possano usare il sistema per costruire i pacchetti da proporre agli utenti. Naturalmente i dipendenti avranno accesso a maggiori funzionalità.
La costruzione di un programma di viaggio deve prevedere (per tutti gli utenti):
- la definizione di un itinerario, tappa per tappa
- data una tappa, il suggerimento di possibili tappe successive, nonché di attività da svolgere sia all’interno della tappa (ossia senza spostarsi per il pernottamento), sia durante lo spostamento verso la tappa successiva proposta, I parametri su cui questo suggerimento si basa sono principalmente geografici ma deve essere possibile per gli utenti specificare ulteriori criteri (ad es. preferenze per escursioni naturali, musei, siti archeologici, etc.). Ad esempio: dopo essere stato a Firenze potresti andare a San Gimignano e sul percorso visitare Monteriggioni. (suggerimento di tappa successiva con attività). Oppure: mentre sei a Firenze potresti fare un’escursione a Fiesole (suggerimento di attività da svolgere all’interno della tappa).  
- la definizione delle modalità di spostamento 
- la definizione dei parametri del viaggio (numero di partecipanti, periodo, qualità degli alberghi o eventualmente anche scelta dell’albergo specifico, etc.)  
- la istanziazione di un programma di viaggio sui parametri precedenti 
- il calcolo/stima del costo complessivo
Tuttavia queste operazioni non devono necessariamente essere svolte in sequenza: ad es. deve essere possibile definire inizialmente le date di un viaggio (nel qual caso i suggerimenti sulle attività terranno conto dell’informazione) oppure costruire interamente l’itinerario per poi valutarne fattibilità e costi in periodi diversi. Inoltre il programma di viaggio deve poter rimanere solo parzialmente istanziato, in questo modo altri clienti potranno utilizzarlo per modificarlo o istanziarlo sulle loro date. Le ultime ricerche di tappe effettuate da un utente per un dato viaggio rimangono memorizzate nel sistema, che si accorge se vengono aggiunte al database delle possibili tappe e /o attività che risponderebbero ai requisiti di tali ricerche. Se ce ne sono, li salva in un pool che viene mostrato all’utente quando va a riaprire l’itinerario che stava costruendo (tipo: “ecco alcune novità che potrebbero interessarti per questo viaggio”) 

(Per alcune di queste funzionalità il sistema deve appoggiarsi a servizi esterni, in particolare per gli spostamenti ferroviari o aerei deve consultare i fornitori dei suddetti servizi, anche essi disponibili via web)

Nel caso di uso da parte dei clienti, le tappe che compongono il programma devono essere reperite da un database interno dell’agenzia, che può comprendere tappe composite. Ad esempio l’agenzia potrebbe offrire una tappa composita “3 giorni a Firenze e Siena” che include già ingressi a musei e trasferimento in pullman, e i clienti possono scegliere di usarla all’interno di un loro itinerario. Le parti che compongono la tappa composita potrebbero essere disponibili anche individualmente, oppure no.

I dipendenti devono poter usare il sistema per costruire le tappe da offrire ai clienti, o anche per interi programmi di viaggio predefiniti (che poi sono un caso particolare di tappa composita).
Nel caso di uso da parte dei dipendenti, ci sono quindi alcune funzionalità aggiuntive: 
- le singole tappe o attività del viaggio devono poter essere definite consultando servizi web di tour operator esterni
- deve essere possibile definire i periodi di disponibilità di una tappa offerta ai clienti, perché esso possa venir utilizzato come descritto sopra nella costruzione di programmi di viaggio personalizzati.
- tuttavia nessuno di questi parametri deve essere obbligatoriamente fissato: la tappa deve poter costituire un template che viene poi adattato alle esigenze dei singoli viaggiatori. Quindi deve essere possibile anche indicare le varianti offerte (es. con alberghi a 3 o 4 stelle, in pullman o in treno, etc)
- il dipendente deve poter inserire un costo stimato variabile in funzione di parametri non prefissati (ad es. numero di viaggiatori, qualità degli alberghi, periodo, etc)

Infine sia clienti che dipendenti devono poter cercare sul sito itinerari costruiti da altri usando criteri quali il periodo, l’area di viaggio, la durata, caratteristiche, tag, etc. Su di essi devono poter esprimere voti, commenti e tag in un meccanismo tipo web 2.0. Inoltre un utente deve poter lavorare istanziando itinerari altrui, oltre a quelli già presenti nel sistema e determinati dalla AJ (per i clienti) o dai tour operator (per i dipendenti). In questo caso deve rimanere traccia del creatore originale, che deve essere notificato di come il suo itinerario viene usato e da chi.

Tutte le attività sopra descritte devono essere permesse ai clienti previa registrazione sul sito (quindi i clienti dovranno fornire dei dati identificativi che possano poi permettere l’eventuale prenotazione del viaggio).
